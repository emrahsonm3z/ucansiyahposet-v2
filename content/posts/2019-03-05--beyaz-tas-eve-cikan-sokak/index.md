---
title: -Beyaz Taş Eve Çıkan Sokak-
category: "Poetika"
cover: Newtown-Johannesburg-cover.jpg
---

Eridim, adımlarınızda<br/>
Camlarda lambalar soluktu<br/>
Köşe yarılarından, gece başlarına kadar<br/>
Acıktırıcı bir soğuktu<br/>
Sızım sızımdı yuvarlağımdaki gardroplar<br/>

Mavi baykuş geldi ve izin istedi gelinlikli lacivertten<br/>
Düğümlü bir badirenin şarkısı söylendi<br/>
Bertolt Brecht’ten<br/>
Gecikmişlerdi ama susmuyordu kulakları<br/>
Nefret etmişlerdi, kükürt kokuyordu dudakları<br/>

Eridim, kadınlarınızda<br/>
Çocukluğumun anılarını emzirdim<br/>
Fıstık yeşili elbisemde,<br/>
Dumanlar avucuma çarptı havzanızda<br/>
Ter kan içinde kaldı vücudum<br/>
Ensemde<br/>

Var olamaz böyle hikayeler biliyorum<br/>
Bildikçe daha çok gücüme gidiyor merdiven<br/>
Halkalardan maddelere dönüşüyorum<br/>
Ellerimde kirlenmemiş mermerlerden eldiven<br/>

Eridim, adıllarınızda<br/>
Görmüyor musunuz evlerine gitti martılar<br/>
İsimlerini uçuşturarak yaktılar<br/>
Hatıraları artık yalnızca akıllarınızda<br/>

Albino gölgelerim, abaküste<br/>
Hadımlarıma gönye<br/>
Sayıklıyor dişiler, balkondan sarkıyor morfinim<br/>
Bana ismimi söyle?<br/>
Kaç yaşında baş harfim.<br/>
