---
title: Alaz
category: "Şiir"
cover: Newtown-Johannesburg-cover.jpg
---

Anası babası hayattayken kimsesiz kalmış,<br/>
Tek göz odalı bir sobanın<br/>
Komşularca ovuşturulmasıyla ısınıyor<br/>
Yüzü çizgiler haritası bir garip Levent<br/>
Gocuğunu saymazsak, Clark Kent.<br/>

İnsansız kalplere sığmaya çalışıyor<br/>
Hırsızlık yapan ellerinden habersiz.<br/>
Fakir aylığını kendine bağlamış bir cuma selası,<br/>
Bilseydi, belki titrerdi merhameti<br/>
Cemaatin.<br/>

Kahvecinin oraletiyle tutuşuyor bu gece<br/>
Yanmayan sobanın,<br/>
Kocasından izinsiz tutuşturamayan komşusu<br/>

Hadi şimdi koşar ayak bayramlıklarını giy ya da<br/>
Keyfi yerinde Beyoğlu sineması.<br/>
Isınmayacak<br/>
Ona hem yatak hem mutfak olan izbe yuvası.<br/>
Gizli buzlanmasına iflah etmeyecek hiçbir katalitik sobası.<br/>
